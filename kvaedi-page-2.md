# Haustvísur

Lóan í flokkum flýgur,\
fjarlægist sumar ból —\
fyrri og fyrri hnígur\
fögur að djúpi sól.

Sumarsins sæli ylur\
svalauðga storma flyr,\
blásnu í fjalli bylur\
bálvindur eigi hlýr.

Sumar blóm höfði halla\
hnípin í fjalla klauf,\
fölnuð til jarðar falla\
friðustu bjarkar, lauf.

Haustið ber fljótt að höndum,\
hraðfara tíminn er —\
tímans í straumi stöndum,\
sterklega sem oss ber!

Gleðji því hinn þann getur,\
gefi þeim styrk er má,\
hausti því víkur vetur\
von bráðar fallin á.

Vetrar þá hjúpur hvítur\
hvervetna sveipar land,\
og augað úti´ei lítur\
unaðar nema grand.

Saman og inni una\
einhuga skulum vjer,\
minnast þess eins og muna,\
margt hvað til gleði ber.

Hvað sem oss ber að höndum,\
hugfallast látum ei —\
tímans í straumi stöndum,\
en stríðum á móti ei!

Harmi þá stangast ströngum,\
stríðanda máttinn þver,\
í leik og sætum söngum\
sorginni drekkjum vjer.


Page 2 of 5\
[go to page 3 of Kvæði](https://baekur-online.github.io/magnus-grimsson-online/kvaedi-page-3.html)
